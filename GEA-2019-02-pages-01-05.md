
<p class="base">Meščanka ali vaščanka? Nikakor si ne morem predstavljati, da ne bi živela v mestu. Nočem izgubljati časa na poti v službo in domov, ko je bilo to aktualno, sem si želela, da ima otrok blizu do šole, do prijateljčkov in dejavnosti ter lahko kaj »opravi« tudi sam. Po gledališču si želim še kakšno reči, ne da bi med tem tuhtala, da imam še uro z avtom do doma in da bi bilo bolje, da sem čim hitreje v parkirni hiši. Kina si ne želim planirati teden ali dva vnaprej, ker bi se morala tja odpeljati in bi iz tega nastal cel izlet (z veliko vprašaji tik pred zdajci, ali mi je res tega treba). Ker je v mestu vse blizu, je lahko to hipna odločitev – včasih grem tudi sama, če bi mož raje gledal film tedna ali v času Liffa noče že četrtič v istem tednu z mano (v kino). Morda se po predstavi še srečam s prijateljico, ki ji klepet ob kozarcu vina prav tako ne predstavlja projekta.Nakup opravim na poti iz službe, samo s kolesa stopim (če me še niste videli, si verjetno težko predstavljate, kaj vse je z njim in ob njem mogoče privleči domov). Od doma do središča mesta sem peš v petnajstih minutah, v dvajsetih, če se je od prejšnjega sprehoda z Jacquesovega stališča na najini poti zgodilo veliko zanimivega. Mimogrede sem v Tivoliju in čez pol ure na Rožniku in že me vabi Mostec. Živeti v Ljubljani je (skoraj) idealno. Zakaj tale skoraj, sprašujete? Da ne bi delovala (preveč) naivno … JNe rečem, da se mi kdaj ne zazdi, da bi bilo sila preprosto, da bi bila s kužkom, takoj ko bi stopila skozi vrata, v gozdu, a čisto zares na možnost takšne selitve še nikoli nisem pomislila. Je pa seveda še sreča, da so okusi in želje različni, sicer bi bilo v Ljubljani za znoret. In to ne le v centru in ne le takrat, ko je največ turistov.Ko sem prišla kot študentka v slovensko prestolnico, sem takoj vedela, da je to moje mesto. Vaščanka po duši sem si seveda želela živeti v hiši, a v centru (ko bom zapustila študentski dom). Tudi parcelo sem že imela izbrano. Zvezda park se mi je zdel najbolj primeren! Nepozidan, ravno prav velik, da ti najbližji sosedi ne gledajo v krožnik, in že imenitno ozelenjen … Da bi me motil hrup, pripominjate? Nikakor! Mesto brez življenja ni mesto in tisti, ki živijo v mestnem središču, morajo to vzeti v zakup. Prav ta utrip, dogajanje in energija mu dajeta čar. Ko sem prebrala članek Valentine Plahuta Simčič (za tokratno Geo, objavljen na straneh od 14 do 19), sem se vprašala, ali si želim živeti v pametnem mestu. Če dobro pomislim, se mi zdi Ljubljana ravno prav pametna. In ravno prav velika. Velemesta imam sicer nadvse rada. A le kot turistka. Bolj so pametna, bolj mi je zanimivo. Ne vem pa, kaj bi o tem rekli domačini. Jih Veliki brat še bolj gleda?</p>
